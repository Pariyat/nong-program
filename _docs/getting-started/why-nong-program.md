---
---

# ทำไมต้องน้องโปรแกรม?

> เพราะความน่ารักคือสิ่งที่มนุษย์ปฎิเสธไม่ได้

เป็นทฤษฎีหนึ่งที่เราอยากจะนำเสนอตามความเชื่อ เพราะถ้าหากเราสังเกตจากสัตว์เลี้ยงต่างๆ จะทราบว่าจริงๆแล้วเราเหมือนเป็นทาส  ที่เลี้ยงดูอย่างดีให้อาหารอย่างดีอย่างไม่มีสาเหตุ ซึ่งผู้คนก็อาศัยกับสุนัขหรือแมวมาแต่ไหนแต่ไรจนกลายเป็นส่วนหนึ่งของครอบครัวหลายๆครัวเรือนด้วย

> เพราะความน่ารักของมันเลยทำให้มันมีชีวิตรอดมาจนถึงทุกวันนี้ โดยแทบไม่ต้องทำอะไร น่ารักเข้าไว้พอ

ดังนั้นเราจึงคิดว่า ถ้าทำให้น้องโปรแกรมน่ารักขึ้นสักหน่อย มันก็น่าจะทำให้ผู้คนสนใจเรื่องการพัฒนาโปรแกรมมากขึ้น และทำให้โปรแกรมเมอร์ไทยมีคุณภาพมากกว่าที่เคย เพราะเหมือนทุกวันนี้หลายๆคนจะกลัวน้องเลยทำให้มีโปรแกรมเมอร์คุณภาพไม่เพียงพอต่อการตลาดประเทศไทย 

เราจึงเริ่มพัฒนาบทความเพื่อน้องโปรแกรมและคุณเอง ที่คุณจะไม่จำเป็นต้องไปเรียนในระบบการศึกษาบ้านเรา สามารถเรียนรู้ผ่านเว็บบล็อกออนไลน์ได้อย่างมีคุณภาพ แต่มันก็อยู่ที่คุณว่าจะพยายามทำความเข้าใจกับน้องขนาดไหน เพราะน้องโปรแกรมยังมีหลายภาษา ทำให้มีหลายแขนงในการเรียนรู้และนำไปใช้งาน ก็ยิ่งทำให้มีความท้าทายที่แตกต่างกันออกไปอีก

## เนื้อหาความรู้เหล่านี้เหมาะกับใคร

เนื้อถูกออกแบบให้เรียนรู้จากเริ่มต้น (Beginning) จนถึงระดับปานกลาง (Intermediate) ที่อ่านเขียนอังกฤษได้ในระดับหนึ่ง (อย่างน้อยๆก็ใช้ [Google Translate](https://translate.google.co.th) เป็นก็ดีครับ) ซึ่งขอแค่เพียงสนใจอยากทดลองเขียนโปรแกรมก็สามารถทดลองเรียนรู้ได้ เพราะยังมีเด็กหลายๆคนเลือกเรียนสายวิชาเกี่ยวข้องกับสิ่งนี้ แล้วเพิ่งค้นพบหลังเรียนทีหลังว่าไม่เหมาะกับงานประเภทนี้ ทำให้เสียเวลา เราจึงได้ออกแบบที่ทำเนื้อหาระดับท้าทาย (Challenge) ที่อาจจะทำให้คุณค้นพบตัวเองว่า เหมาะกับน้องโปรแกรมมากน้อยขนาดไหนกัน

> อายุเป็นเพียงตัวเลข ไม่จำเป็นต้องเริ่มต้นจากวัยนักเรียนหรือนักศึกษาแต่อย่างใด

> โดยสำหรับกลุ่มผู้ที่อยู่ระดับคล่องแคล่ว (Expert) อาจจะไม่มีเนื้อหาสำหรับคุณสักเท่าไหร่ แต่ทางเราก็อยากจะได้คุณมาช่วยร่วมพัฒนากับเรา สามารถอ่านรายละเอียดได้ภายใน Repository ของเราครับ

## เนื้อหาน่ากลัวขนาดไหน?

อย่างที่บอกว่าเนื้อหาจะมีส่วนที่ Challenge พอสมควร เพราะการเอาใจน้องโปรแกรมเป็นเรื่องที่ไม่สามารถทำได้ทุกคน น้องมีความยากและท้าทายแตกต่างกับวิชากับทักษะอื่นๆอย่างสิ้นเชิง แถมน้องโปรแกรมเราค่อนข้างเก่ง เพราะมีการพัฒนาจากโปรแกรมเมอร์หลากหลายทั่วโลกที่ถูกเชื่อมโยงด้วยกันตลอด และน้องมีความเกี่ยวผันกับเทคโนโลยีที่เปลี่ยนไปอย่างรวดเร็วในยุคนี้ เรียกได้ว่าเป็นยุคทองของน้องเลย มันเลยทำให้หลายๆอย่างก้าวหน้าไปอย่างรวดเร็วและมีเนื้อหาที่ควรศึกษามากขึ้นทุกๆปี จึงเป็นเรื่องที่ดีหากรีบศึกษาตั้งแต่ตอนนี้ก่อนที่เราจะตามน้องลำบากไปมากกว่านี้

> จริงๆน้องเขาถึงจะน่ากลัว แต่ก็จะเป็นกันแค่ช่วงแรกๆ ถ้าเราเริ่มคุ้นเคย รู้สึกตัวเองเหมาะกับการเขียนโปรแกรม น้องเขาจะดูน่ารักขึ้นมาอีกเยอะเลยล่ะ
