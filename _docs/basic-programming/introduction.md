---
title: บทนำก่อนเรียน
subtitle: อ่านกันสักนิด ก่อนเริ่มต้นเขียนโปรแกรมไปกับพวกเรา
duration: 60
level: ง่าย
---

# บทนำก่อนเรียน

ก่อนเริ่มต้นการเขียนโปรแกรม เราก็อยากจะปรับพื้นฐานของทุกคนให้เข้าใจตรงกันก่อน จะได้นำความรู้พื้นฐานใช้ในบทต่อๆไปอย่างไม่มีสะดุดด้วย

## รายการทักษะที่จำเป็น

รายการตามนี้คือพื้นฐานของโปรแกรมเมอร์ที่ควรมีก่อนเริ่มต้น ซึ่งไม่น่ายากเกินไปสำหรับหลายๆคน และยังสามารถพัฒนาไประหว่างเรียนกับเราได้ โดยมีดังต่อไปนี้

- มีลำดับการคิดเชิงวิเคราะห์ที่ดี (ตรรกศาสตร์)
- สามารถใช้งานคอมพิวเตอร์ได้คล่องแคล่ว เข้าใจถึงเทคโนโลยีหลายๆส่วนในยุคสมัยใหม่
- สามารถอ่านเขียนภาษาอังกฤษได้ดี
  - ข้อนี้ใช้ [Google Translate](http://translate.google.com) เป็นก็เพียงพอแล้วจ้า!
- เข้าใจวิธีการใช้งาน Google (Search engine) เพื่อหาข้อมูลได้อย่างดี
  - สาเหตุที่ทักษะนี้ค่อนข้างจำเป็น เพราะโปรแกรมเมอร์กว่า 95% ได้ดีเพราะการศึกษาหรือการหาวิธีแก้ปัญหาต่างๆด้วยตนเองผ่าน Google

โดยทักษะที่ **ไม่ได้จำเป็น** และหลายๆคนอาจจะชอบคิดว่าจำเป็นช่วงเริ่มต้น มีดังต่อไปนี้

- คณิตศาสตร์
  - โดยพื้นฐาน โปรแกรมจะต้องการลำดับการคิดมากกว่าการใช้คำนวณ ดังนั้นคณิตศาสตร์จึงมักใช้เพียงแค่ระดับพื้นฐานแบบ ม.ต้น เลยล่ะ (แล้วแต่ประเภทของงาน) แต่อย่างไรก็ตามคนที่เก่งคณิตศาสตร์ก็มักจะเชี่ยวชาญการเขียนโปรแกรมเช่นกัน
- มีทักษะพิมพ์ดีดที่ดี
  - เราอาจจะเห็นในหนังบ่อยๆว่าโปรแกรมเมอร์มักพิมพ์เร็วเหมือนมือเครื่องจักร แต่จริงๆแล้วการพิมพ์ช้าก็เป็นโปรแกรมเมอร์ที่เก่งกาจได้ เพราะการพิมพ์เร็วไม่ได้วัดความเป็นโปรแกรมเมอร์ แต่มันจะช่วยให้การเขียนโปรแกรมรวดเร็วขึ้น
  - ถึงอย่างไรโปรแกรมเมอร์ส่วนมากก็จะพิมพ์เร็ว เพราะงานที่ทำมักอยู่กับการพิมพ์เป็นหลักจนมีความเคยชิน แต่อาจจะพิมพ์เร็วสู้กับกลุ่มงานเอกสารหรืองานเขียนไม่ได้
- สามารถซ่อมคอมได้
  - จริงๆโปรแกรมเมอร์บางคนก็ไม่สามารถซ่อมคอมได้ หรือบางคนอาจจะเลือกซื้อคอมพิวเตอร์ไม่ค่อยเป็นด้วยซ้ำ เพราะศาสตร์ของคอมพิวเตอร์นั้นค่อนข้างหลากหลาย ตั้งแต่งานเอกสาร, งานเขียน, งานศิลปะหรือการวาด, งานเสียงหรือเพลง, งานช่าง, งานวิทยาศาสตร์, งานธุรกิจ และอื่นๆมากมาย ดังนั้นจึงไม่ใช่เรื่องแปลกที่โปรแกรมเมอร์ จะต้องทำอะไรบางอย่างไม่ได้บ้าง เพราะการเขียนพัฒนาโปรแกรมเป็นศาสตร์แยกมาอีกแขนงที่ค่อนข้างมีความยากมาก
  - คนที่ซ่อมคอมได้มักเป็นสายช่าง ดังนั้นสายช่างหลายๆคนก็มิอาจจะเขียนโปรแกรมได้ ถึงอย่างไรก็ตามเก่งหลายๆแขนงในด้านคอมพิวเตอร์จะยิ่งได้เปรียบ เช่น หากคุณเก่งงานเขียน งานธุรกิจ งานโปรแกรม คุณอาจจะสร้างธุรกิจชั้นนำด้าน IT ด้วยตนเองได้

> **หมายเหตุ:** จริงๆแล้วในกรณีที่คุณผ่านบทของ [Git](/nong-program/docs/basic-tools/git/) สามารถอ่านได้อย่างเข้าใจการทำงานของ Git หลายๆอย่าง และจำศัพท์บางส่วนได้ คุณก็พร้อมในระดับ `200%` ที่เรียกได้ว่าเกินคำว่าพื้นฐานแล้ว

## ตรรกศาสตร์

โดยเนื้อหานี้จะเป็นพื้นฐานในระดับ **ม.4** หรืออาจจะต่ำกว่านั้น ซึ่งค่อนข้างจำเป็นสูงในการเขียนโปรแกรมอย่างมาก เพราะสามารถช่วยให้มีการคิดวิเคราะห์อย่างเป็นระบบระเบียบมากขึ้น

### ตรรกศาสตร์คืออะไร

ตรรกศาสตร์หรือ Logic คือการศึกษาเชิงปรัชญาว่าด้วยการให้เหตุผลต่างๆนาๆ โดยปกติแล้วเป็นส่วนสำคัญของคณิตศาสตร์อย่างมาก แต่ก็สำคัญในด้านคอมพิวเตอร์ในระดับทีเรียกได้ว่าขาดไม่ได้เลยทีเดียว เพราะช่วยให้ลำดับเงื่อนไขต่างๆของการทำงานระบบ

### ประพจน์

ประพจน์ คือประโยคที่มีค่าเป็น **จริงหรือเท็จ** อย่างใดอย่างหนึ่งเท่านั้น มาถึงขั้นนี้หากเคยเรียนกันแล้วก็จะเข้าใจว่ามันต้องมีเครื่องหมาย `T` กับ `F` หรือก็คือ `T ^ F = F` แต่ถ้าไม่คุ้นเคยก็มาเรียนกับเราในไม่กี่บรรทัดได้ครับ เพราะไม่ใช่เรื่องยากเลย

โดยเราจะอธิบายด้วยประโยคบอกเล่าแทนการใช้เครื่องหมายนะครับ เพื่อความเข้าใจอย่างรวดเร็ว อีกทั้งเครื่องหมายในเชิงคณิตศาสตร์ที่ต้องมาเขียนแจกแจงต่างๆ มันไม่ได้นำไปใช้กับการเขียนโปรแกรมเลย ซึ่งเราจะโฟกัสคำว่า `และ` กับ `หรือ` เป็นหลัก

ยกตัวอย่างเช่น

> วันนี้อาหารเช้ามีไก่ทอด `และ` ไข่เจียว

- ในกรณีที่อาหารเช้าเรามีทั้งไก่ทอด และ มีไข่เจียวจริงๆ ประโยคนี้ก็จะเป็น `จริง` ทันที ก็ไม่ได้โกหกนะ!
- แต่จะเกิดอะไรขึ้นหากเพื่อนพูดกับว่า "วันนี้อาหารเช้ามีไก่ทอดและไข่เจียวนะ!" ขณะที่บนโต๊ะกับข้าวของคุณที่เพื่อนเราทำให้ มันมีไข่เจียวอย่างเดียวไม่เห็นจะมีไก่สักตัวเลย? ดังนั้นก็เท่ากับว่าเขาโกหก หรือก็คือเป็นประโยค `เท็จ`
- แล้วจะเกิดอะไรขึ้นอีก หากเขาพูดเหมือนเดิม แต่คราวนี้บนโต๊ะมีเพียงข้าวสวยให้คุณ มันต้องเป็นเรื่องตลกแน่ๆ ไม่รู้เหมือนกันว่าเพื่อนคุณกำลังสนุกอะไรอยู่แต่มันเป็น `เท็จ` อย่างแน่นอน

ขณะที่อีกประโยคหนึ่ง

> วันนี้อาหารเช้ามีไก่ทอด `หรือ` ไข่เจียว

- ในกรณีที่อาหารเช้ามีทั้งไก่ทอดและไข่เจียว ประโยคก็ต้องเป็นจริงอยู่แล้วก็มันมีทั้งสองอย่าง
- แต่หากเรานั่งบนโต๊ะกำลังข้าวและเพื่อนก็ถามเราว่า "วันนี้อาหารเช้ามีไก่ทอดหรือไข่เจียวหรอ?" ขณะที่อาหารเช้าก็มีแต่ไข่เจียวอย่างเดียว แต่ถามว่าเพื่อนเรามันถามถูกหรือไม่? ก็ถูกอยู่นะ ก็อย่างน้อยๆมันมีไข่เจียว ดังนั้นแปลว่าเป็นประโยค `จริง` เพราะเพื่อนถามถูก
- แต่เกิดเรากินข้าวสวยอย่างเดียวเพราะถังแตกเงินเดือนยังไม่ออก อยู่ดีๆเพื่อนถามเหมือนเดิม แต่ไม่ดูให้ดีๆล่ะว่าโซ้ยข้าวขาวอย่างเดียวอยู่ ก็จะเป็นประโยค `เท็จ` ทันทีเพราะเพื่อนถามผิด หรือกำลังล้อเล่นคุณอยู่นั้นแหละ

> ดังนั้นสรุปง่ายๆของ **จริงและเท็จ** ได้ว่า
> - คำว่า **และ** จะเป็นจริงก็ต่อเมื่อจริงทั้งสองอย่างถูกทั้งคู่ แต่ถ้าอย่างใดอย่างหนึ่งผิดจะถือว่าเป็นเท็จทันที
> - คำว่า **หรือ** จะเป็นเท็จก็ต่อเมื่อเท็จทั้งสองอย่าง แต่ถ้าอย่างใดอย่างหนึ่งเป็นจริง ก็จะถือว่าเป็นจริงทันที
>
> เจ้าก็จงเอาเทคนิคนี้ไปหลอกแฟนว่า "วันนี้เรากลับบ้านดึกเพราะเราไปเที่ยวกับเพื่อนหรือไปทำงานมา" มันจะเป็นจริงทันที แต่จริงข้อไหนกันนะ? หรืออาจจะจริงทั้งคู่ก็ได้นะ สับสนไปอีก 🤣

### การเชื่อมประพจน์

ต่อจากบทเดิม เพราะประพจน์นั้นบางครั้งก็มีการเชื่อมโยงที่เรียกได้ว่าชวนปวดหัวเลยทีเดียว ยกตัวอย่างเช่นเดิมไก่ทอดกับไข่เจียว แต่เราจะเพิ่มเมนูผลไม้อย่างแตงโมไปด้วยล่ะกัน เช่น

> วันนี้อาหารเช้ามีไก่ทอด `และ` ไข่เดียว `หรือ` ว่ามีแตงโม
